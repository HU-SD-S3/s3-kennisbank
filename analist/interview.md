# Probleemverheldering met interviewtechnieken

Het verhelderen van een probleem is een essentiële stap in het ICT-werkveld. Vaak is het probleem waarmee je als ICT’er 
aan de slag moet, niet direct duidelijk of volledig uitgelegd. Door middel van interviewtechnieken kun je samen met de 
opdrachtgever of gebruiker het probleem scherp krijgen. 

## Waarom interviewen?

Interviewen is een krachtig hulpmiddel om informatie te verzamelen die niet direct zichtbaar of beschikbaar is. In de 
praktijk blijkt dat opdrachtgevers of gebruikers vaak niet precies kunnen aangeven wat het probleem is, of dat ze 
bepaalde zaken als vanzelfsprekend beschouwen. Door te interviewen kun je:
- Onuitgesproken verwachtingen en wensen boven tafel krijgen.
- Onduidelijkheden en aannames signaleren en expliciet maken.
- De context van het probleem begrijpen, zoals bedrijfsprocessen, betrokkenen en bestaande systemen.
- Relaties en afhankelijkheden ontdekken die van invloed zijn op het probleem of de oplossing.
- Prioriteiten en belangen van verschillende stakeholders in kaart brengen.

## Voorbereiding

Een goed interview begint met een degelijke voorbereiding. Dit vergroot de kans op een effectief gesprek en relevante uitkomsten.

1. **Bepaal het doel van het interview**: Wat wil je precies te weten komen? Wil je het probleem verhelderen, de wensen inventariseren, of de impact van het probleem begrijpen?
2. **Stel een vragenlijst op**: Denk aan open vragen ("Hoe ervaart u het huidige systeem?"), zodat de geïnterviewde kan uitleggen en toelichten. Maak ook ruimte voor vervolgvragen.
3. **Verzamel achtergrondinformatie**: Lees je in over het bedrijf, het project en de betrokken personen. Hoe meer je weet, hoe gerichter je kunt doorvragen en hoe sneller je verbanden legt.
4. **Plan het interview**: Zorg voor een rustige omgeving, voldoende tijd en informeer de geïnterviewde over het doel van het gesprek.

## Tijdens het interview

### Actief luisteren
Actief luisteren is cruciaal tijdens een interview. Dit betekent dat je niet alleen hoort wat de ander zegt, maar ook 
let op non-verbale signalen, emoties en onderliggende boodschappen. Laat merken dat je luistert door te knikken, 
oogcontact te maken, samen te vatten en door te vragen. Dit zorgt ervoor dat de geïnterviewde zich gehoord voelt en meer 
informatie deelt.

### LSD-methode
De LSD-methode is een bekende techniek om een gesprek gestructureerd te voeren en het probleem goed te verhelderen. LSD staat voor:

- **Luisteren**: Geef de ander de ruimte om zijn of haar verhaal te doen. Onderbreek niet te snel en luister actief. Let op wat er gezegd wordt, maar ook op wat er niet gezegd wordt. Probeer je eigen aannames en oordelen uit te stellen. Idealiter neem je het gesprek op (indien men toestemming geeft). Dit is handig na afloop van het interview, maar stelt jou tevens in staat om tijdens het interview met je volle aandacht te luisteren naar wat de persoon vertelt, omdat je niet mee hoeft te schrijven. Ben jij juist iemand die aandachtiger luistert wanneer je aantekeningen maakt, doe dit dan evengoed (bijvoorbeeld op je vragenlijst). Je kunt dit een paar keer oefenen met een medestudent en nagaan wat het beste voor jou werkt. Goed luisteren is erg belangrijk! Check steeds tussen twee vragen door welke aspecten van je vragenlijst beantwoord zijn en kruis die af wanneer je zeker bent dat dit onderwerp voldoende besproken is. In dat geval hoef je daar dus geen vraag meer over te stellen en op deze manier voorkom je herhaling en tijdverspilling.
- **Samenvatten**: Als de geïnterviewde over een (deel van een) topic is uitgepraat en je hebt een aantal aspecten op je afvinklijst behandeld, is het tijd voor een interventiemoment: het samenvatten. Je vat de globale mening over het topic(deel) samen in je eigen woorden, waarbij je jouw interpretatie geeft van wat de geïnterviewde zojuist gezegd heeft. In je achterhoofd houd je daarbij de te beantwoorden deelvraag. Zodoende kun je nagaan of je het antwoord goed begrepen hebt en of jouw (bij je onderzoek passende) bewoordingen ook aansluiten bij wat de geïnterviewde over het topic wilde zeggen. Een voorbeeld: “Als ik u goed begrijp, vindt u het product handig en een echte verrijking van uw keukengerei, ziet het er mooi uit, maar vindt u de prijs te hoog en zou u het om die reden niet kopen. Klopt dat?” De geïnterviewde krijgt dan nog de kans om hier correcties of aanvullingen op te geven. Ook voelt hij/zij zich gehoord doordat hij/zij merkt dat je aandachtig hebt geluisterd en zijn/haar mening belangrijk vindt. Als een bepaald antwoord in de formulering van de geïnterviewde erg lang of ingewikkeld was, kun je ook direct daarna parafraseren wat diegene zojuist zei, ter verificatie.
- **Doorvragen**: Wanneer je door de samenvatting binnen dit topic tot de kern bent gekomen, kun je voor het antwoord specifieke verdiepende ‘doorvragen’ stellen, zoals “Welke prijs zou u er wél voor betalen?” Ook kun je een mooie brug slaan naar een volgend topic, bijvoorbeeld het uiterlijk of de identiteit van het product. “U vindt het product er dus mooi uitzien. Zou u specifieker kunnen beschrijven wat u van het uiterlijk van het product vindt?” Zorg dat je iemands antwoord als een filmbeeld voor je kunt zien: dan pas is het helder genoeg.

Door LSD toe te passen voorkom je misverstanden en krijg je een volledig beeld van het probleem. Het zorgt ervoor dat je 
niet te snel conclusies trekt en dat je de situatie vanuit het perspectief van de ander begrijpt.

Wanneer je alle topics bent langsgegaan, loop je de vragenlijst nog eens goed door om te zien of er niet nog ergens een 
concreet antwoord op een bepaald gebied ontbreekt. Je hebt nu nog de kans om essentiële informatie voor het beantwoorden 
van je deelvragen te verkrijgen.
Als je alle informatie hebt, dan kun je dat prima aangeven bij de geïnterviewde. Vraag of hij/zij nog iets toe te voegen 
heeft aan wat jullie allemaal besproken hebben. Als er aan beide kanten geen vragen meer zijn, dan kun je het interview 
afsluiten. Bedank de geïnterviewde voor zijn/haar tijd en input. Geef aan wat de vervolgstappen zijn en of je nog contact 
opneemt voor eventuele aanvullingen of feedback.

## Na het interview

- **Werk je aantekeningen uit**: Zet de belangrijkste punten op een rij, liefst direct na het gesprek zodat je niets vergeet.
- **Check je bevindingen**: Stuur eventueel een samenvatting naar de geïnterviewde om te controleren of je alles goed hebt begrepen. Dit heet member checking en voorkomt misverstanden.
- **Analyseer het probleem**: Gebruik de verkregen informatie om het probleem helder te formuleren, de oorzaken te benoemen en mogelijke oplossingsrichtingen te verkennen. Maak onderscheid tussen symptomen en oorzaken.
- **Deel je bevindingen**: Bespreek je analyse met je team of opdrachtgever en check of iedereen het eens is met de probleemdefinitie.

## Praktische tips
1. Bereid je goed voor

De voorbereiding verschilt per interviewsoort. Kies dus eerst welke interviewsoort bij je onderzoek past. Vervolgens 
stel je een vragenlijst of een topiclijst op. Het is belangrijk dat de vragenlijst bestaat uit open vragen. Daarnaast 
moeten de vragen zo helder mogelijk zijn. Probeer moeilijke vaktermen dus te vermijden. De topiclijst is erg vrij, maar 
zorg ervoor dat het gefocust is op wat jij graag wilt weten voor je onderzoek.
2. Oefen het interview

Als je het spannend vindt om een interview af te nemen, kan het fijn zijn om het interview van tevoren te oefenen. Dit 
kun je bijvoorbeeld doen met iemand die dicht bij je staat. Dan voel je je op je gemak en ben je vrijer in wat je doet. 
Door te oefenen kom je erachter of de bedachte interviewvragen werken om het gesprek aan te gaan, of dat ze het 
interview juist afremmen. Daarnaast kun je alvast oefenen met doorvragen op bepaalde onderwerpen. Misschien krijg je wel 
nieuwe ideeën die jou helpen bij het afleggen van het interview. Achteraf kun je feedback vragen aan je oefenpersoon.
3. Introduceer jezelf en het onderzoek

Het is goed om in het begin iets over jezelf en je onderzoek te vertellen. Het is namelijk fijn voor de geïnterviewde om 
te weten waar het interview precies over zal gaan. Daarnaast is het goed om open te zijn over jezelf, zodat de 
geïnterviewde zich ook vrijer voelt om over zichzelf te vertellen. Wees open en eerlijk, als je wilt kun je bijvoorbeeld 
aangeven dat je het interview spannend vindt of juist heel erg leuk. Laat de geïnterviewde weten dat je geïnteresseerd 
bent in zijn of haar verhaal. Daarnaast is het goed om toestemming te vragen voor het maken van een audio opname, indien 
je daar behoefte aan hebt.
4. Stel de geïnterviewde op zijn gemak

De geïnterviewde op zijn of haar gemak stellen is een belangrijk onderdeel van het interviewproces. Dit zorgt er 
namelijk voor dat hij of zij zich vrij voelt om open en eerlijk te antwoorden. Je doet dit door de sfeer niet te formeel 
te laten zijn. Vertel daarnaast aan de participant dat je het ziet als een gesprek waarbij er geen goede of foute 
antwoorden zijn. Je bent vooral geïnteresseerd in wat hij of zij te vertellen heeft.
5. Vermijd suggestieve vragen

Met een suggestieve vraag manipuleer je het antwoord van de geïnterviewde. Het kan namelijk zijn dat je het gesprek in 
een bepaalde richting wil sturen. Dit is zeer af te raden, omdat het de validiteit van je resultaten negatief beïnvloedt. 
Het is juist belangrijk om open vragen te stellen waarin geen mening of suggestie verborgen zit. Een voorbeeld van een 
suggestieve vraag is: wat vind je goed aan de politieke partij GroenLinks? In deze vraag zit namelijk het woord goed , 
dat te maken heeft met een mening. Met deze vraag suggereer je dat linkse partijen iets goed doen. Je kunt de vraag 
beter zo stellen: Wat vind je van de politieke partij GroenLinks?
Studiebegeleiding
6. Neem een open houding aan

Luister goed naar de geïnterviewde en sta open voor wat hij of zij je vertelt. Doe dit ook als de antwoorden anders zijn 
dan gewenst. Wat de antwoorden ook zijn, ze kunnen je verder helpen in het onderzoek dat je aan het doen bent. Je wilt 
dan ook dat de antwoorden betrouwbaar zijn. Als het interview anders loopt dan je had verwacht, probeer hier dan juist 
op in te haken. Door goed te luisteren kun je makkelijker doorvragen. Zo word je nog eens verrast.
7. Reageer op een natuurlijke manier

Het is belangrijk om op een natuurlijke manier op de participant te reageren. Daarmee laat je zien dat je geïnteresseerd 
bent en graag zijn of haar verhaal wilt horen. Zo kun je bijvoorbeeld af en toe knikken of kort reageren in het moment. 
Let erop dat je niet alleen maar aantekeningen aan het maken bent, maar dat je de geïnterviewde ook aankijkt. Dit zorgt 
namelijk voor een wat natuurlijker gesprek. Reageer meelevend als iemand een heftig verhaal vertelt, of verbaast bij een 
bizar verhaal. Door met de emoties van de participant mee te gaan, verloopt het gesprek soepel en natuurlijk.

8. Let op non-verbale communicatie

De non-verbale communicatie tijdens een interview kan veel zeggen. Dit is juist ook iets waar je op kunt inhaken. Als je 
de participant ziet knikken, kun je daar bijvoorbeeld een vraag op stellen. Of als iemand lang moet nadenken, kun je iets 
zeggen als: ik zie je twijfelen, hoe komt dat?  Op deze manier houd je het gesprek op een natuurlijke manier gaande. 
Daarnaast is het goed om het te noemen of op te schrijven zodat je het niet vergeet. Non-verbale communicatie zegt 
namelijk net zoveel als verbale communicatie.

### Welke vragen kun je beter vermijden?

Tijdens een interview kun je veel verschillende vragen stellen, maar sommige vragen kun je beter vermijden. Dit zijn bijvoorbeeld:

- Lange vragen : Respondenten hebben vaak moeite om zich de hele vraag te herinneren en geven daardoor onvolledige antwoorden. Bijvoorbeeld: "Wat is jouw mening over de huidige politieke situatie in vergelijking met vijf jaar geleden?" Het is beter om de vraag op te splitsen in afzonderlijke vragen, zoals: "Wat is jouw mening over de huidige politieke situatie?" en "Wat was jouw mening over de politieke situatie vijf jaar geleden?"
- Dubbelzinnige of meerledige vragen : Bijvoorbeeld: "Wat vind je van de kwaliteit en prijs van dit product?" Het is beter om de vraag op te splitsen in twee aparte vragen, zoals: "Wat vind je van de kwaliteit van dit product?" en "Wat vind je van de prijs van dit product?"
- Vragen met vaktermen : Het is over het algemeen beter om jargon te vermijden in je vragen, tenzij je met experts praat. Zorg ervoor dat je weet welke termen wel of niet bekend zijn bij de doelgroep, zodat je geen uitleg hoeft te geven tijdens het interview en de geïnterviewde zich niet ongemakkelijk voelt. 
- Sturende vragen : Een vraag als "Wat vind je leuk aan deze film?" stuurt de respondent in een bepaalde (positieve) richting. Het is beter om een neutrale vraag te stellen, zoals "Wat is jouw mening over deze film?", zodat de respondent een authentieker antwoord kan geven. Dit verhoogt ook de validiteit van je onderzoek.

Stel tijdens een interview goede vervolgvragen. Het kan namelijk voorkomen dat respondenten denken dat je direct begrijpt 
wat ze bedoelen. Ook gebruiken respondenten soms abstracte termen om een situatie te beschrijven of denken ze dat je hun 
volledige verhaal niet wilt horen. Tijdens een persoonlijk interview kun je soms aan de hand van de situatie of 
lichaamstaal begrijpen wat mensen bedoelen. Dit is echter niet mogelijk wanneer je een opname terugluistert of het 
interview telefonisch afneemt. Stel daarom subtiel vervolgvragen, zodat je verduidelijking, voorbeelden of een 
uitgebreider verhaal krijgt. Je kunt ook non-verbale signalen benoemen, zodat je ze kunt onthouden bij het transcriberen.

### Vragen die je kunt stellen om de juiste informatie te verzamelen

Tijdens interviews zijn er een aantal vragen die je kunt stellen om het interview de goede richting op te sturen. Zo 
verzamel je de juiste informatie en zorg je voor meer valide resultaten. Zie hieronder de vragen in een handig overzicht 
vermeld:

| Actie  | Voorbeeld |
|---|---|
| Vragen om verduidelijking  | “Ik denk niet dat ik helemaal begrijp wat je bedoelt. Kun je dit misschien verduidelijken?” |
| Vragen om voorbeelden  | “Kun je een situatie noemen waarin een persoon volgens jou ongewenst gedrag vertoonde?” |
| Vragen om het hele verhaal  | “Wat gebeurde er toen je de persoon aansprak op zijn ongewenste gedrag?”  |
|  Non-verbale signalen benoemen | “Ik zie dat je knikt. Vind je dus dat dit onder ongewenst gedraag valt?” |
 	

Door deze interviewtechnieken toe te passen, kun je als ICT’er problemen effectief verhelderen en een stevige basis 
leggen voor een passende oplossing. Een goed verhelderd probleem is het halve werk!
